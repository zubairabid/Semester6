श्रीसैलम यात्रा के बारे में।
हिन्दुस्तान में बारह ज्योतिर्लिंग हैं जिनमे से एक श्रीसैलम में है। शिवजी के स्वरूप को यहाँ श्री मल्लिकार्जुन स्वामी कहा जाता है।  साथ ही यहां शक्तिपीठ भी है जहाँ देवी भ्रमरंभा की उपासना की जाती है। इस लिहाज़ से यह भारत का एक मात्र तीर्थ स्थल है जहाँ ज्योतिर्लिंग और शक्तिपीठ एक ही स्थान पर हैं। काफी दूर दूर से श्रृद्धालू यहां आते हैं जिनमें आंध्रप्रदेश, कर्नाटक और माहाराष्ट्र से आने वाले श्रृद्धालू प्रमुख हैं। यह स्थान करनूल जिले के नल्लामल्ला जंगलों के मध्य श्रीसैलम पहाड़ी पर बसा है। पास में कृष्णा नदी है जो जंगलों और पहाड़ों के बीच से होकर निकलती है और जिस पर श्रीसैलम के पास में ही एक बांध बनाया गया है। श्रीसैलम हैदराबाद से सडक मार्ग से करीब २३२ किलोमीटर दूर है। करीब १२५ किलोमीटर का  रास्ता  साधारण है लेकिन पहाड़ी और जंगल का रास्ता शुरू होने के बाद रास्ता देखते ही बनता है। करीब ८० से १०० किलोमीटर का यह रास्ता अत्यंत सुन्दर है। बीच में सड़क से थोड़ा अन्दर जाकर देखने के लिये कुछ जगहे हैं। मसलन एक झरना और जंगल के बीच ट्रेकिंग का रास्ता। लेकिन खुद का वाहन ना होने की वजह से इन सब जगहों पर रुकना और देखना संभव न हो सका। जाने का समय भी शायद बरसात और उसके बाद का बेहतर होगा जब जंगल पूरे शबाब पर होता होगा। करीब ५० किलोमीटर पहले से बांध क्षेत्र शुरू हो जाता है और नजारों की नज़ाकत बढ़ती जाती है। पहाड़ी के बीच से नदी निकल रही है और यहीं बांध बनाया हुआ है। बस पहाड़ी के एक तरफ से ढलान से नीचे उतरना शुरू होती है। जगह जगह पर मोड आते हैं। जहां बांध आपसे आँख मिचौली करता रहता है। बस में होने के कारण सिर्फ खिडकी में से ही नजारे देख सके। थोडा समय बिताने के लिये अच्छी जगह है। पहाड़ी के एक तरफ से उतर कर एक छोटे पुल को पार करके पूरी घाटी चढनी होती है। इसके बाद श्रीसैलम ज्यादा दूर नहीं रह जाता।
